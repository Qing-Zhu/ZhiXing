<!DOCTYPE html>
<html>
<head> 
<meta charset="utf-8">
<meta name="viewport" content="width=device-width, initial-scale=1.0">
<title>荆浩：笔法记|知行书院</title>  
<link href="http://www.zhixingshuyuan.co.nz/css/article.css" rel="stylesheet" type="text/css" /> 
</head>

<body>
	<div class="main">
		<div class="left">
			<div class="article">
				<h1>国画理论名篇：笔法记</h1>
				<h2>【五代·荆浩】</h2>
				<p>太行山有洪谷，其间数亩之田，吾常耕而食之。有日，登神钲山，四望迥迹，入大岩扉，苔径露水，怪石祥烟，疾进其处，皆古松也。中独为大者，皮老苍藓翔鳞乘空，蟠虬之势，欲附云汉。成林者，爽气重荣；不能者，抱节自屈。或迥根出土，或偃截巨流，挂岸盘溪，披苔裂石。因惊其异，遍而赏之。明日，携笔复就写之，凡树万本，方如其真。明年春，来于石鼓岩间遇一叟，因问，具以其来所由而答之。</p>
				<p>叟曰，子知笔法乎？曰，仪形野人也，岂之笔法耶？叟曰，子岂知我所怀邪？闻而渐骇。</p>
				<p>叟曰，少年好学，终可成也。夫画有六要：一曰气；二曰韵；三曰思；四曰景；五曰笔；六曰墨。</p>
				<p>曰，画者，华也，但贵似得真，岂此窍矣。</p>
				<p>叟曰，不然，画者，画也。度物象而取其真。物之华，取其华。物之实，取其实，不可执华为实。若不知术，苟似可也，图真不可及也。</p>
				<p>曰，何以为似？何以为真？</p>
				<p>叟曰，似者，得其形遗其气，真者，气质俱盛。凡气传于华，遗于象，象之死也。</p>
				<p>谢曰，故知书画者，名贤之所学也。耕生知其非本，玩笔取与，终无所成，惭惠受要，定画不能。</p>
				<p>叟曰，嗜欲者，生之贼也。名贤纵乐琴书图画，代去杂欲。子既亲善，但期始终所学，勿为进退。图画之要，与子备言；气者，心随笔运，取象不惑；韵者，隐迹立形，备仪不俗；思者，删拨大要，凝想形物；景者，制度时因，搜妙创真；笔者，虽依法则，运转变通，不质不形，如飞如动；墨者，高低晕淡，品物浅深，文采自然，似非因笔。</p>
				<p>复曰，神，妙，奇，巧，神者，亡有所为，任运成象；妙者，思经天地，万类性情，文理合仪，品物流笔；奇者，荡迹不测，与真景或乖异，致其理偏，得此者，亦为有笔无思；巧者，雕缀小媚，假合大经，强写文章，增邈气象，此谓实不足而华有余。</p>
				<p>凡笔有四势：谓筋，肉，骨，气。笔绝而断谓之筋，起伏成实谓之肉，生死刚直谓之骨，迹画不败谓之气。故知墨大质者失其体；色微者败其气，筋死者无肉，迹断者无筋；苟媚者无骨。</p>
				<p>夫病有二：一曰无形，二曰有形。有形病者，花木不时，屋小人大，或树高于山，桥不登于岸，可度形之类也。是如此之病，不可改图。无形之病，气韵俱泯，物象全乖，笔墨虽行，类同死物，以斯格拙，不可删修。</p>
				<p>子既好写云林山水，须明物象之源。夫木之生，为受其性。松之生也，枉而不曲遇，如密如疎，匪青匪翠，从微自直，萌心不低。势既独高，枝低复偃，倒挂未坠于地下，分层似迭于林间，如君子之德风也。有画如飞龙蟠虬，狂生枝叶者，非松之气韵也。柏之生也，动而多屈，繁而不华，捧节有章，文转随日，叶如结线，枝似衣麻。有如画蛇如素，心虚逆转，亦非也。其有楸，桐，椿，栎，柳，桑，槐，形质皆异，其如远思即合，一一分明也。</p>
				<p>山水之象，气势相生。故尖曰峰，平曰顶，圆曰峦，相连曰岭，有穴曰岫，峻壁曰崖，崖间崖下曰岩，路通山中曰谷，不通曰峪，峪中有水曰溪，山夹水曰涧，其上峰峦虽异，其下冈岭相连，掩映林泉，依稀远近。夫画山水无此象亦非也。有画流水，下笔多狂，文如断线，无片浪高低者，亦非也。夫雾云烟霭，轻重有时，势或因风，象皆不定。须去其繁章，采其大要。先能知此是非，然后受其笔法。</p>
				<p>曰：自古学人，孰为备矣？</p>
				<p>叟曰：得之者少。谢赫品陆之为胜，今已难遇亲踪；张僧繇所遗之图，甚亏其理。夫随类赋彩，自古有能，如水晕墨章，兴吾唐代。故张璪员外树石，气韵俱盛，笔墨积微。真思卓然，不贵五彩，旷古绝今，未之有也。麴庭与白云尊师，气象幽妙，俱得其元，动用逸常，深不可测。王右丞笔墨宛丽，气韵高清，巧写象成，亦动真思。李将军理深思远，笔迹甚精，虽巧而华，大亏墨彩。项容山人树石顽涩，棱角无足追，用墨独得玄门，用笔全无其骨。然于放逸，不失真元气象，元大剏巧媚。吴道子笔胜于象，骨气自高，树不言图，亦恨无墨。陈员外及僧道芬以下，粗升凡格，作用无奇，笔墨之行，甚有形迹。今示子之径，不能备词。</p>
				<p>遂取前写者《异松图》呈之。叟曰：肉笔无法，筋骨皆不相转，异松何之能用。我既教子笔法。乃齐素数幅，令对而写之。叟曰：尔之手，我之心。吾闻察其言而知其行，子能与我言咏之乎？谢曰：乃知教化，圣贤之职也，禄与不禄，而不能去，善恶之迹，感而应之。诱进若此敢不恭命。因成《古松赞》曰：</p>
				<p>“不凋不容，惟彼贞松。势高而险，屈节以恭。叶张翠盖，枝盘赤龙。下有蔓草，幽阴蒙茸。如何得生，势近云峰。仰其擢干，偃举千重。巍巍溪中，翠晕烟笼。奇枝倒挂，徘徊变通。下接凡木，和而不同，以贵诗赋，君子之风。风清匪歇，幽音凝空。”</p>
				<p>叟嗟异久之，曰：原子勤之，可忘笔墨，而有真景，吾之所居，即石鼓岩间，所子即石鼓岩子也。曰：原从侍之。叟曰：不必然也。遂亟辞而去。别日访之而无踪。后习其笔术，尝重所传，今遂修集以为图画之轨辙耳。</p>
				<p>&nbsp;</p>
				<p>注：荆浩，五代太行山之隐士也。于山水画影响之深远，无可比拟。谓中国山水画滥觞于荆浩亦无不可。</p>
				<p>&nbsp;</p>
				<h4>附：荆浩《匡庐图》</h4>
				<img src="kuanglutu.jpg" alt="匡庐图">
			</div>
			<p style="float:right;"><a href="http://www.zhixingshuyuan.co.nz/">
				返回首页
			</a></p>
			
		</div>
		
		
	</div>
</body>
</html>